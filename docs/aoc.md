Vedtægter for Odense Pride
==========================

## §1 — Foreningens navn, hjemsted og formål

Foreningens navn er Odense Pride

1.2 Foreningens hjemsted er Odense Kommune. Foreningens postadresse
besluttes af bestyrelsen.

1.3 Foreningen har til formål at virke for at skabe et samfund med bedre
vilkår for seksuelle og kønsidentitetsmæssige minoriteter verden over,
herunder ved at arrangere Odense Pride 1 gang hvert år og løbende
arrangere arrangementer og rum for queerpersoner i Odense.

## §2 — Organisation

2.1 Foreningen skal være organiseret i bestyrelse, fagansvarlige og
arbejdsgrupper med virkning senest fra generalforsamlingen i 2020.

2.2 Fagansvarlige og arbejdsgrupper kan oprettes og nedlægges af
bestyrelsen efter behov.

## §3 — Medlemmer

3.1 Enhver enkeltperson som har betalt kontingent til foreningen og som
tilslutter sig foreningens formål, idé- samt værdigrundlag, er medlem af
foreningen.

3.2 Medlemsperioden er 15. oktober til 14. oktober. Kontingentet
fastsættes af den ordinære generalforsamling, men kan ikke overskride
100 kr pr. år.

3.5 Et medlem, som ikke respekterer nærværende vedtægter, beslutninger
som er vedtaget af generalforsamlingen, eller ikke tilslutter sig
foreningens formål, ide- samt værdigrundlag kan af bestyrelsen
ekskluderes af foreningen. Eksklusionen kan kræves indbragt på en
ekstraordinær generalforsamling. Begæring herom skal være bestyrelsen i
hænde inden otte dage fra tidspunktet for meddelelsen om eksklusionen.

## §4 — Bestyrelsen

4.1 Bestyrelsen består af 6-8 medlemmer samt to forpersoner til et delt
forperonssskab. Forpersonerne vælges direkte på generalforsamlingen for
en et-årig periode.

4.2. Halvdelen af bestyrelsen er på valg hvert andet år.
Bestyrelsessuppleanter vælges for 1 år af gangen.

4.2.1 Bestyrelsen konstituerer sig selv med kasserer, valgt blandt
bestyrelsens medlemmer.

4.2.2 Ved frafald i bestyrelsen indtræder suppleanter indtil næste
generalforsamling. Dersom der ikke findes en generalforsamlingsvalgt
suppleant, er bestyrelsen selvsupplerende frem til næste ordinære
generalforsamling, hvor bestyrelsespladsen skal fyldes med
generalforsamlingens mandat.

4.3 Bestyrelsen er beslutningsdygtig, når halvdelen af bestyrelsen er
til stede, hvoraf en skal være forperson. Bestyrelsesbeslutninger
vedtages ved simpelt flertal. Ved stemmelighed trækkes der lod.

4.4 Bestyrelsen kan — såfremt den vurderer det nødvendigt, nedsætte
midlertidige udvalg med henblik på en konkret opgaveløsning, ligesom
bestyrelsen kan entrere i samarbejde med andre foreninger eller
virksomheder til løsning af bestyrelsens opgaver.

4.6 Bestyrelsen fastsætter en forretningsorden for sit virke, herunder
m.h.t. bl.a.

-   nedsættelse et forretningsudvalg

-   ordinær mødefrekvens og indkaldelse til ekstraordinære møder samt
    > indhold af dagsordner og tidsfrister for indkaldelse og udsendelse
    > af materiale m.v.

-   referatmetode samt metode for evt. offentliggørelse af referat

4.7 Bestyrelsesmøder er åbne for alle medlemmer af Odense Pride, der har
taleret men ikke stemmeret.

4.8 Foreningen Lambda - Foreningen for homo- og biseksuelle samt
transpersoner på Fyn har en observatørplads til bestyrelsen. Der
inviteres til og kan deltage i bestyrelsesmøder med taleret, dog ikke
stemmeret.

## §5 — Økonomi og tegningsret

5.1 Regnskabsåret er 15. oktober — 14. oktober. Regnskabet skal
gennemgås af en, på generalforsamlingen, valgt kritisk revisor.

5.2 Foreningens midler indsættes på og administreres via konti i et
pengeinstitut.

5.3 Foreningen tegnes aftalemæssigt af en forperson samt kassereren,
eller begge forpersoner.

5.3.1. Bestyrelsen er bemyndiget til:

-   At udpege de tegningsberettigede til jf. 5.3 i fællesskab at kunne
    > disponere over foreningens formue samt til at tegne foreningen i
    > økonomiske anliggender

-   At udpege et eller flere bestyrelsesmedlemmer til jf. 5.3 samt 5.4
    > alene eller i fællesskab at kunne disponere over foreningens
    > midler via elektroniske bankprodukter samt til at indgå kontrakter
    > herom.

5.4 Foreningen hæfter kun for sine forpligtelser med den til enhver tid
tilhørende formue. Der påhviler ikke foreningens medlemmer eller
bestyrelsen nogen personlig hæftelse.

## §6 — Generalforsamling

6.1 Generalforsamlingen er foreningens højeste myndighed.

6.2 Ordinær generalforsamling holdes en gang årligt, inden udløbet af
november måned og indkaldes til det af medlemmet seneste oplyste
mailadresse, via egen hjemmeside, opslag på mindst ét socialt medie,
hvor medlemmerne kan melde sig til at få opdateringer, samt via mindst
et nyhedsmedie i miljøet, senest 14 dage før afholdelse.

6.3 Indkaldelsen skal som minimum indeholde oplysninger om tid og sted,
samt oplysninger om sidste frist for indsendelse af forslag — herunder
forslag til dels kandidater som medlem af bestyrelsen, dels kandidater
som bestyrelsessuppleanter, idet samme navne kan optræde i begge
forbindelser

6.4 Forslag, der ønskes behandlet, skal tilsendes forpersonen på mail
eller via brevpost til foreningens adresse, så forpersonerne har det i
hænde senest 10 dage før generalforsamlingen.

6.5 Den endelige dagsorden, samt ordlyden af indkomne forslag, skal
lægges ud på foreningens hjemmeside senest 7 dage inden
generalforsamlingen.

6.6 Medlemmer har kun én stemme ved valghandlinger og afstemning i
øvrigt.

6.6.1 Ingen kan som fuldmægtig på generalforsamlingen repræsentere mere
end ét medlem.

6.6.2 Adgang til at deltage i og tage ordet på generalforsamlingen samt
til at stille forslag har ethvert medlem. Medlemmet kan ledsages af en
professionel eller personlig rådgiver.

6.7. For at opnå stemmeret, skal gyldigt medlemsbevis eller
betalingsbevis fremvises.

6.8 Alle beslutninger på generalforsamlingen, med undtagelse af
beslutninger jvf. § 7, træffes ved almindeligt flertal. Den til enhver
tid lovligt indvarslede generalforsamling er beslutningsdygtig.

6.9 Enhver, der er medlem er valgbar til bestyrelsen. Hvis et medlem er
forhindret i at møde op til generalforsamlingen og ønsker at opstille
til bestyrelsen, kan dette gøres skriftligt. Kandidaturer til
bestyrelsen skal være forpersonen skriftligt i hænde senest 10 dage før
generalforsamlingens afholdelse. Kandidater til personvalg
offentliggøres senest en uge før generalforsamlingens afholdelse på
foreningens hjemmeside.

6.10 Alle personvalg, hvor der opstiller flere end der skal vælges,
foregår ved skriftlig afstemning.

6.11 Dagsordenen for den ordinære generalforsamling skal mindst
indeholde følgende punkter:

1.  Valg af dirigent

2.  Valg af referent

3.  Valg af stemmetællere

4.  Bestyrelsens beretning om foreningens virksomhed i det forløbne år

5.  Det reviderede regnskab fremlægges

6.  Den kritiske revisors beretning fremlægges til orientering

7.  Valg af budget

8.  Indkomne forslag

9.  Fastsættelse af kontingent

10. Valg af forpersoner

11. Valg af bestyrelse og bestyrelsessuppleanter

12. Valg af revisor, samt evt. revisorsuppleant. Revisorsuppleantvalg
    > bortfalder, hvis der vælges en professionel revisor.

13. Eventuelt

6.12 Der føres referat over generalforsamlingen som beslutningsreferat.
Referatet godkendes af dirigenten.

6.13 Ekstraordinær generalforsamling afholdes såfremt mindst 4/5 af
bestyrelsen ønsker det, hvis mindst 2/5 af medlemmerne fremsætter
skriftligt ønske herom eller såfremt et ekskluderet medlem har anmodet
herom. Anmodning om ekstraordinær generalforsamling skal bortset fra
eksklusionen angive de punkter, der ønskes behandlet.

6.14 Ekstraordinær generalforsamling indkaldes til det af medlemmet
seneste oplyste mailadresse, via egen hjemmeside, opslag på mindst ét
socialt medie, hvor medlemmerne kan melde sig til at få opdateringer
samt via mindst et nyhedsmedie i miljøet, senest 14 dage før afholdelse.
Indkaldelsen skal indeholde de punkter, der ønskes behandlet.

6\. 15 Såfremt det af bestyrelsen vurderes presserende nødvendigt,
grundet en sundhedsfaglig risiko eller andre presserende omstændigheder,
kan bestyrelsen vælge at generalforsamlingen afholdes virtuelt. Såfremt
det besluttes, vil generalforsamlingen som sit første punkt skulle
vedtage gyldigheden af generalforsamlingen ved simpelt flertal blandt de
fremmødte.

## §7 — Vedtægtsændringer

7.1 Forslag om vedtægtsændringer kan kun vedtages på en
generalforsamling dersom mindst 2/3 af de fremmødte stemmeberettigede på
generalforsamlingen stemmer for ændringerne. Opnår forslaget ikke et
flertal på mindst 2/3 blandt de fremmødte, men har forslaget opnået
vedtagelse ved almindeligt flertal, kan forslaget behandles på en
ekstraordinær generalforsamling, hvor forslaget kan vedtages ved
almindeligt flertal.

7.2 Forslag til vedtægtsændringer skal være indsendt til bestyrelsen
senest 10 dage før generalforsamlingen.

## §8 — Foreningens opløsning

8.1 Hvis foreningen besluttes nedlagt på en generalforsamling i
overensstemmelse med § 7 skal dens formue hensættes i to år til
foreningens mulige genoprettelse, hvorefter den skal stilles til
rådighed for en humanitær organisation eller almennyttig forening efter
generalforsamlingens afgørelse, som støtter formål, der er i
overensstemmende med foreningens formål.

## §9 — Ikrafttrædelse

9.1 Nærværende vedtægter er vedtaget på generalforsamlingen 3. december
2020
