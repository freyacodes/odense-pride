# Historie om Pride
Den 28. juni 1969 indledte politiet en razzia mod Stonewall Inn i New York, en bar hvor medlemmer af LGBT+ miljøet holdt til, fordi der var få andre steder at være til. Politiet dukkede ofte uanmeldt op, men denne gang var første gang, Stonewalls gæster kæmpede igen. Drag queens, transkønnede, lesbiske og bøsser blev på voldsom vis trukket ind i salatfade. Da den lesbiske aktivist Stormé DeLarverie beklagede sig over for stramme håndjern og råbte ”Do something!”, begyndte optøjerne, og folk begyndte at kaste småmønter mod politiet. 

Den transkønnede aktivist Marsha P. Johnson var også med til at indlede oprøret, der førte til en fem dage lang protest og demonstration for LGBT+ personers rettigheder og frihed fra undertrykkelse. Dette var første gang, miljøet for alvor kæmpede for sine rettigheder i et homo- og transfobisk samfund. Året efter fejrede man i New York, Los Angeles og Chicago årsdagen for oprøret, og det er det, man i dag ville kalde den første Pride. Det markerede starten på kampen for LGBT+ frigørelse i USA, såvel som i verden. I Danmark blev den første Pride afholdt i 1996 i København under Kulturby ’96, og hed fra 2004 Copenhagen Pride. 

På mange måder er det den kamp, man i 1969 indledte, som vi i dag stadig kæmper, når vi fejrer Pride. Det er en fejring af, hvor langt vi er kommet, men også en markering af, at der stadig er meget at kæmpe for og lang vej igen. 
